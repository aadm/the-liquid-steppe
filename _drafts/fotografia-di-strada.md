---
layout: post
title: "fotografia di strada"
description: ""
category: 
tags: [photo, notes]
---

_Miniserie sulla street photography. In questo primo articolo vado a briglia sciolta sulla fotografia di strada in generale. Nel secondo parlo di cosa mi hanno insegnato "quelli bravi & famosi". Nel terzo articolo parlo di fotografia impegnata e privacy._

<!-- Un terzo articolo parla di attrezzatura, tecnica e tutte quelle altre cose da nerd che nel 2014 potrebbero essere vagamente interessanti ma che potranno presto rivelarsi sorpassate, ma tant'è. -->

***

La *street photography* è diventato un raccoglitore che comprende di tutto,  basta guardare i vari gruppi di Google+ e Flickr dedicati.

C'è foto di viaggio, di monumenti, primi piani di gente qualsiasi, i barboni, quelli chinati sui loro telefonini; la maggioranza sono comunque foto insulse di gente che si fa i fatti suoi in mezzo alla strada. Quelli che vogliono fare qualcosa di più procedono alla scontata conversione in bianco e nero, spesso sbiadito, pallido e mortificante, giusto perché il bianconero fa molto artista.

Foto, insomma, che mi annoiano dopo mezzo secondo, che mi fanno venire voglia di fare altro, che mi lasciano un senso di inquietitudine addosso al pensiero che altri diranno cose simili delle mie foto.

Quindi non voglio giudicare i tanti appassionati che riversano le loro immagini in rete sotto l'etichetta di street photography. Quelle che io ritengo foto "inutili" potrebbero essere una via d'uscita, uno strumento per sentirsi realizzato di un adolescente insicuro e prone a pensieri suicidi.

Invece sarebbe utile giudicare chi, investito di una qualche autorità, dispendia con troppa faciloneria etichette di artista; ad esempio Eric Kim (un tempo si autodefiniva "international street photographer") che pur nella sua superficialità come interprete e autore ha svolto nel corso degli ultimi anni una meritevole azione di propaganda e diffusione della cultura coi suoi articoli tipo "10 things I have learnt from Elliot Erwitt".

Kim sicuramente sa distinguere il fieno dall'avena, ma pure lui si macchia di questa colpa quando pubblica il [lavoro di un tizio che scatta foto in pausa pranzo](http://erickimphotography.com/blog/2013/04/04/shooting-street-photography-as-a-corporate-pastime/), anonime e mediocri, facendolo passare come "artista".

Ma questa operazione mi sembra simile allo strappare erbacce da un prato gigantesco; quando sei arrivato a metà, ti guardi dietro e scopri che altre erbacce sono spuntate fuori.

Quello che vorrei fare è dunque parlare di street photography da un punto di vista personale, senza entrare nel dettaglio di come possa venire (mal) interpretata. E chiamiamola fotografia di strada, visto che siamo italiani.

# cos'è la street photography

Questa è una domanda pesante, eh. Non mi metto certo a competere con altri dotati di maggior eloquio e acume del mio, ma provo a raccontare qui il nocciolo del mio pensiero, formato ai tempi del [workshop che feci nel 2013 con Giulio Di Meo](2013-03-25-street-photography-workshop.html).

Giulio aveva delle idee ben precise su cosa sia la street phtography. E a me non è dispiaciuto per una volta seguire le idee di un altro e cercare di fare delle riprese seguendo delle "direttive" (seppur blande e non così rigorose come potrebbe sembrare; in realtà in fase di giudizio Giulio è stata di manica larga e ha fatto passare parecchie immagini -- il solito problema del maestro che vuole tenersi buoni i suoi discepoli a scapito della loro crescita).

Lui è essenzialmente concentrato sulle persone, e sulle loro espressioni ed atteggiamenti. E le persone devono essere indaffarate sui loro affari quotidiani; cioè per Giulio la street è documentazione (passiva, non inteso in senso negativo ma fattuale) della vita di strada. Particolari urbani e elementi della città interessanti dal punto di vista grafico, a Giulio semplicemente non interessano. A me sì, e molto, e sono portato più naturalmente a foto come questa:

<figure>
    <img src="images/20141025_AA25367.jpg">
    <figcaption>[scarpa senigallia]</figcaption>
</figure>

Mentre non sono naturalmente portato all'interazione con sconosciuti. Ma mi sforzo di farlo, perché riconosco l'impatto e la potenza che la figura umana porta nella fotografia. E ai tempi del workshop ricordo di essermi ritrovato spesso dall'altra parte della barricata, mettendomi a chiacchierare con gli sconosciuti e poi chiedere i loro ritratti.

<figure>
    <img src="images/20141025_AA25367.jpg">
    <figcaption>[ritratto ambientato 1]</figcaption>
</figure>

Anche questi (i famosi ritratti ambientati) non sono street photography per Giulio, evidentemente perché non hai più la persona che si comporta con naturalezza ms risulta evidente l'intromissione del fotografo. È evidente come la vera ritrattistica sia tutt'altra cosa, e non è un caso che i principali fotografi ritrattisti facciano presente come l'interazione col soggetto sia la parte più difficile di questo tipo di fotografia. Per la strada, un'interazione simile è solo un sogno.

La terza via è quella di Bruce Gilden, il fotografo che spara il flash in faccia ad ignari passanti provocando quelle reazioni "forti" che indicano la pesante intromissione del fotografo.

Quindi abbiamo già tre modi diversi di ritrarre le persone nella street photography:

1. di nascosto
2. di comune accordo
3. di scontro

Poi c'è una quarta via, che sarebbe quella di usare le persone come accessori alla scena (mi viene in mente la famosa fotografia di Cartier-Bresson alla scala a chiocciola col passante in bicicletta), cioè dove il soggetto non è solo la persona, ma è una vera e propria foto in ambiente urbano dove la presenza di una persona è però caratterizzante e probabilmente senza della quale l'immagine non funzionerebbe.

Infine c'è da considerare tutto il resto con cui viene riempito il calderone della fotografia di strada: una immagine di un ambiente urbana senza l'elemento umano, è ancora street photography? La foto che scattiamo quando andiamo in viaggio, è foto documentaristica o 'street'? Dobbiamo forse levare l'elemento esotico, cosa che quindi renderebbe relativa l'interpretazione della fotografia di strada a seconda che l'interprete sia italiano o cileno o coreano? Le foto agli amici balordi che si ubriacano come pezze sulle strade di Birmingham, merita di essere trasferita dall'ambito personale a quello pubblico/artistico? 

Riguardo l'ultimo punto, ci sono fotografi che si sono affermati con una fotografia fatta nell'ambito della cerchia di amici, magari un po' iperbelli, ovviamente giovani, scontatamente sballati -- cosa che mi spinge a chiedermi: perché questo successo? Perché il nostro gusto collettivo premia il guardone che ci fa entrare nella compagnia di quelli "giusti", quelli che si divertono, quelli che se la fanno coi modelli o con le modelle? Oppure (altra faccia della stessa medaglia) chi ci fa entrare in qualche sordida realtà di drogati allo stadio terminale?

Insomma, si possono contare infinite variazioni e sfumature a quella che chiamiamo street photography. Direi che l'ambientazione urbana sia un requisito abbastanza fondamentale dato il nome stesso e le origini del genere; non penso sia fondamentale discriminare tra presenza umana o meno. Tutto il resto, è sempre la solita cosa; ricerca della condizioni di luce ideale, avere un minimo senso di decenza e non ricercare lo scatto a effetto o intromettersi nella vita altrui, soprattutto alla fine giudicare onestamente i propri scatti e chiedersi: ma questa foto, funziona o no? È bella o è brutta? Contiene un nocciolo di qualcosa di intrigante che possa interessare anche un pubblico minimale? qualcosa che ti faccia tornare anche dopo tanto tempo a pensare a quella scena che hai ripreso? 



# inconclusione

Proprio così, tutto attaccato, "inconclusione" nel senso che non sono in grado né voglio chiudere qui l'argomento; ho voluto dare libero sfogo ad alcuni pensieri che hanno maturato fin troppo tra le mie bozze --  il tutto risulta da una combinazione di appunti vecchi di due anni e idee del momento scritte durante viaggi in pulmino nella [campagna della Turchia orientale](2014-08-15-eastern-turkey-landscapes.html). L'altalenanza di argomenti e profondità di trattamento è dunque imputabile unicamente al pulmino.

La prima inconclusione è stato suddividere questo che all'inizio era un lunghissimo articolo in tre pezzi diversi; rimando dunque agli altri due (che trattano rispettivamente di cosa mi hanno insegnato "quelli bravi & famosi" e di aspetti legati alla cosiddetta fotografia impegnata e i problemi di privacy legati al fare fotografie per la strada) per ulteriori appronfodimenti -- e altre in-conclusioni.

La seconda inconclusione è che l'argomento mi appassiona così tanto che ne ho parlato altre volte:

* [On sloppy street photographers](2013-07-25-on-sloppy-street-photographers.html)
* [Street photography workshop](2013-03-25-street-photography-workshop.html)
* [Getting close in street photography](2013-02-20-getting-close-in-street-photography.html)
* [Only two street photos](2013-01-24-only-two-street-photos.html)
* [Presentazione Circolo Fotografico, parte 2](2014-01-23-presentazione-circolo-fotografico-2.html)


